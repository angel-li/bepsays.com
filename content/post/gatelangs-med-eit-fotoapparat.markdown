+++
Categories = ["Foto"]
Description = ""
date = "2014-11-03T23:19:10+01:00"
draft = false
gallery_id = 6077606128056475953
title = "Der eg vandrar i Oslo sine gater med eit fotoapparat"
+++

**Eg ser gjennom fotoarkivet mitt, lettare overraska merkar eg at det sentrale motivet er «gater og bygningar i Oslo.»**

No er vel ikkje arkitekturen i Oslo særleg interessant, men han er der -- som motiv er gatene og bygningane lett tilgjengelege.

<!--more-->

{{< figure src="/img/2012/Boersen_in_Oslo_2012.jpg" caption="Oslo Børs (2012)" >}}

Eg ser eg har posta [bilete frå Oslo](/2010/05/29/oslo-2009-i-bilder/) her også tidlegare.

Nederst i dette innlegget kan du sjå nokre nyare bilete, frå dei par siste åra. 

Mange av dei lastar eg opp på [WikiMedia Commons](https://commons.wikimedia.org/wiki/User:Bep/gallery) med ein fri lisens, dei eg meiner kan brukast som illustrasjonar på Wikipedia eller liknande -- men mest er dei der som ein hobby, ein hobby for meg. 

**Eg har sikkert knipsa fleire hundre tusen bilete opp gjennom åra, frå tida med analogt utstyr -- då alle dongeribuksene vart øydelagde av kjemikaliane på mørkerommet -- og inn i den digitale tidsalderen.**

Eg minnest det aller første digitalkameraet frå Apple. Dette var også det første digitalkameraet eg brukte til noko fornuftig, men du, lesaren, vil sikkert bite deg fast i eplet. Dette var tidleg 90-tal og eg minnest oppløysinga var så dårleg at motiva kunne skimtast i ein skoddeheim av støy.	«Digitalt vil aldri erstatte analogt!» sa mange skråsikre fotografar. Den gang då. Den éine tingen eg saknar er måtehaldet som kom av å berre ha 24 bilete på ein rull. I dag er alle pressefotografar. Kanskje er det ein marknad for minnekort med plass til berre 24 bilete?  

Framleis er mørkerommet -- no digitalt -- viktig, og kanskje vel så moro som det å trykke på utløysarknappen; å sjå bileta forme seg på skjermen frå noko du er godt nøgd med til noko heilt éineståande.

Slik ser eg i alle fall sjølv på prosessen og resultatet. Som fotograf, mørkeromsjef og kritikar er slikt lov. Då blir det ein hobby der resultatet som regel står til terningkast seks.

**I [foto-kategorien](/categories/foto/) er det fleire bilete å sjå.**