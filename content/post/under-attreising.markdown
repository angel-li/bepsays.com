+++
Categories = ["Teknologi"]
Description = ""
Tags = ["Meta"]
date = "2014-11-02T11:59:52+01:00"
draft = false
title = "Denne sida er no under attreising!"
slug = "bepsays-under-attreising"
+++

**WordPress er historie. Sei velkomen til den fjerne, men mykje raskare og kjekkare slektningen Hugo.**

Denne sida har ikkje mange besøkande, men om du skulle vere éin av dei som har vore her før, ja, då merkar du kanskje at knappane har flytta på seg, so og seie.

Og no er det grenser for kva ein kan få til automatisk med søk og erstatt og regulære uttrykk, så nokre manglar er det framleis.

<!--more-->

<strike>Det mest merkbare er kanskje at galleria manglar. **Dei kjem.**</strike> No er også galleria på plass, du kan sjå dei om du følgjer lenkene i [denne kategorien](/categories/foto/).

## Kvifor denne flyttinga?

WordPress er ei mykje brukt plattform for bloggar og andre nettsider, men det er ei aldrande plattform. Og aldrande it-plattformer blir ofte erstatta av noko betre; dette tek ofte tid -- som i det offentlege -- men det skjer.

Og det er grenser for kor mykje tid ein skal bruke på fin-tuning av mellomlager og sikring mot russiske hacker-piratar.

Det du ser no er **filer på ein disk.** Statisk. HTML og greier[^brøk].

## Ærast dei som ærast skal

No er det ikkje _eg_ som har funne opp alt dette krutet heilt aleine, og om du no ropar *"hi hå kå tøffe sider, korleis i alla dagar har han fått til dette?"* -- her er litt av fundamentet:

* Den statiske sidegeneratoren er [Hugo](http://gohugo.io/overview/introduction), som er skriven i Go[^go] -- og raskare enn din eigen skugge.
* Utsjånaden bygger på [Lanyon](https://github.com/poole/lanyon), eit Jekyll[^jekyll]-tema frå Mark Otto, ein av dei to smartingange bak Bootstrap[^bootstrap].
* Fontane er (i skrivande stund) _FF Meta Serif_ (brødtekst) og _FF Meta Sans Condensed_  (titlar og "logo"). Begge er å få leigd på Typekit. FF Meta Sans vart laga på oppdrag for Posten i Tyskland i si tid, men du kjenner han kanskje best frå logoen til Fort Wayne lufthamn.
* Om du tykkjer dette og [cheekycoder.com](http://cheekycoder.com/) ser mistenkeleg likt ut, så har du eit poeng. Forfattar og utformar av dei to er lik.

[^go]: Programmeringsspråket *Go* er bra greier. Laga av nokre smartingar i Google, sjølvsagt. Men namnet er ikkje særleg Google-venleg; prøv "golang". 
[^bootstrap]: Han andre smartingen bak Bootstrap heiter Jacob Thornton, om du nokon gong skulle få dét spørsmålet på ein kviss.
[^brøk]: Det var han sogningen som hadde hatt sin første mattetime på yrkesskulen i Sogndal, lettare svimmel over kor ubegripeleg det var: "Brøk og greier!!" 
[^jekyll]: Jekyll er Hugo sin skilpadde-fetter. Ein statisk sidegenerator skriven i Ruby. Saktegåande.
