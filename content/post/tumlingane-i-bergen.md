---
categories:
- Kultur
- Reise
date: 2014-11-16T15:34:18+01:00
draft: true
tags:
- Bergen
title: Pilstumlingane i Bergen
slug: pilstumlingane-i-bergen
---
**Dei druknar i dei svære hendene til sjøulkane og fotballpatriotane i Bergen, dei små pilsglasa frå Hansa.**

Pilsglasa rommar fire desiliter. Desse glasa såg ein først på uterestaurantane på Aker Brygge i Oslo -- eit lurt, psykologisk påhitt for å skru halvliterprisen opp mot hundrelappen.

I Bergen er det nesten like dyrt, og dei er der -- overalt. Større glas er ikkje å oppdrive.

**Og det ser veldig rart ut.**

**Der sit dei, i Branndraktene sine på Fotballpuben, og svingar seidelen i takt med dårlege fotballsongar, seidelen meir som ein tumling, fire desiliter med pilsner. For stamgjestene på Vaagen Pub på Strandkaien er stoda den same. Dei drikk fordi dei må. Men dei rynkar på nasen.**

<!--more-->
No er det nokre år sidan eg var i Bergen sist. Det meste ser ut til å vere ved det same, men pilsglasa har krympa. 

Dette må bergensavisene ha skrive sider opp og ned om, tenkjer eg; dette må petit-ekspertar som Finn Tokvam ha gripe tak i. Bergens Tidende. Bergensavisen.

Men nokre enkle Google-søk gir meg ingen treff. Desse glasa ser ut til å ha smygd seg inn i det stille -- og "stille og Bergen" må vel vere for to motsatsar å rekne.

"Gi meg ei pils!" betyr i Bergen ei Hansa pilsner. Austaføre betyr dette oftast eit tilsvarande produkt frå Ringnes. Og her treng ein vel ikkje vere rare konspirasjonsteoretikaren for å meine at det er bryggeriet Hansa som står bak denne glaskrympinga. Sikkert for å tene meir pengar, kanskje også eit forsøk på å tre litt måtehald ned over øyrene på bergenserane.

**Måtehaldne bergensarar som  stille let seg diktere. Det heng ikkje på ei greip.**