---
categories:
- Kultur
- Reise
date: 2014-11-17T14:34:18+01:00
draft: false
tags:
- Bergen
- Asterisk
title: Pilstumlingane druknar i svære bergensarnevar
slug: pilstumlingane-i-bergen
---
{{< figure src="/assets/img/2014/bergen-2014-11-15-pils.jpg" caption="Kafé i Bergen serverer liten pils." class="small portrait" >}}

**Dei druknar i dei svære nevane til sjøulkane og fotballpatriotane i Bergen, dei små pilsglasa frå Hansa.**

Pilsglasa rommar fire desiliter. Desse glasa såg ein først på uterestaurantane på Aker Brygge i Oslo -- slik kunne dei skru halvliterprisen opp mot hundrelappen utan at folk merka det.

I Bergen er det nesten like dyrt, og dei er der, overalt. Større glas er ikkje å oppdrive.

**Og det ser veldig rart ut.**

<!--more-->

**Der sit dei, fulltatoverte i Branndraktene sine på Fotballpuben, dei svinsar tumlingen i takt med Nystemten. For stamgjestene på Vaagen Pub på Strandkaien er stoda den same. Dei drikk fordi dei må, lett og fort. Men dei rynkar på nasen.**

>Detta e jo berre éeeen slurk, de jo.
><cite>skuffa og tørst bergensar</cite> 

Og no seier sikkert bergensaren i deg at _"det er jo ingen som drikker øl i sentrum; alle vet da at alle de kule pubbene finnes ute ved Danmarks plass!"_

Dette kan godt vere. Men ikkje alle er eventyrarar.

## Kvar er petitane?

No er det nokre år sidan eg var i Bergen sist. Det meste ser ut til å vere ved det same, men pilsglasa har altså krympa. 

Dette må bergensavisene ha skrive sider opp og ned om, tenkjer eg; dette må petit-ekspertar som Finn Tokvam ha gripe tak i. Bergens Tidende. Bergensavisen.

{{< figure src="/assets/img/2014/bergen-2014-11-15-pano.jpg" caption="Lille Lungegårdsvannet i Bergen." >}}

Men dette ser det ikkje ut som avisene eller syklistane rundt vatnet i Bergen sentrum er særleg opptekne av. Nokre enkle Google-søk gir meg ingen treff. Desse glasa ser ut til å ha smygd seg inn i det stille -- og "stille og Bergen" høyrest ikkje rett ut.

## Konspirasjon

"Gi meg ei pils!" betyr i Bergen ei Hansa pilsner. Austaføre betyr dette oftast eit tilsvarande produkt frå Ringnes. Og her treng ein vel ikkje vere rare konspirasjonsteoretikaren for å meine at det er bryggeriet Hansa som står bak denne glaskrympinga. Sikkert for å tene meir pengar, kanskje også eit forsøk på å tre litt måtehald ned over øyrene på bergenserane.

**Måtehaldne bergensarar som  stille let seg diktere. Det heng ikkje på ei greip.**
