---
date: 2011-04-19 15:02:55+00:00
slug: palmerevyen-nar-snart-mount-everest
title: Palmerevyen når snart Mount Everest
tags: 
- Asterisk
categories:
- Spit
---

**«Palmerevyen til nye høgder,» melder Sogn Avis på framsida av papirutgåva, og då veit ein at det er påske.**

[_Déjà vu_](http://nn.wikipedia.org/wiki/D%C3%A9j%C3%A0_vu) er i følgje Wikipedia på nynorsk kjensla av å ha opplevd noko tidlegare som ein i røynda opplever for første gong.

<!--more-->

{{< img src="/assets/img/wp/Everest_kalapatthar.jpg" class="alignright" caption="Everest sett frå Kala Patthar i Nepal. Foto: Pavel Novak (CC BY-SA)" >}}

Eg har ei sterk kjensle av at eg har sett den overskrifta mange gonger før, og i så fall er revygjengen på Systrond på god veg mot himmelen.

«Fann daud grevling. Kan det vera den same som vart sett i Fodnestunnelen?» [spør](http://www.sognavis.no/lokale_nyhende/article5572580.ece) Sogn Avis. Det var ein grevling i taket.

«Hafslo! Bedehusbasar måndag 18. april. kl. 18.00. Andakt - Duettsong - Listebøker - Åresal.» Duettsong på Skansen.


<blockquote>Hafslo Pub og Pizzeria. Pubkveld onsdag 20. april. Velkomne!
annonse i Sogn Avis</blockquote>


«Likar du musikk av det litt hardare slaget, så er dette draumepåsken. » Det er Sogn Avis som melder [dette](http://www.sognavis.no/lokale_nyhende/article5572216.ece). Eg, derimot, som likar musikk av det mjukare slaget, er på veg inn i ein [Stephen King](http://nn.wikipedia.org/wiki/Stephen_King)-roman. Dette er namna på orkestra som skal på Indre Sogn-scena denne påska:

_Ungrateful, Repeaterbeater, Jagged Little Pills , Spitfire, Sézary, Bone Machine, Jesse Custer, Friday Night, Stuv, Crowd, Special Kids Unit, The Huskies, Lort, Raaskinn, a Waste of Time, Damage Done_ og _Shine_.

Eg skal ikkje gå inn i ein djupare litterær analyse av alle desse namna, men eg ser fort at t.d. Systrondsbandet _Shine _har henta inspirasjon frå nemnde Stephen King, som i 1977 gav ut romanen [The Shining](http://en.wikipedia.org/wiki/The_Shining_%28novel%29), seinare filmatisert med Jack Nicholson i hovudrolla.

[Mogadishu](http://www.wonders-world.com/2010/03/top-5-most-dangerous-cities-for-live-of.html) er ein fredfull by samanlikna med Lærdal, skal ein tru avisa Firda: «Politiet i Lærdal har hatt ein heller travel føremiddag. Klokka kvart på tolv pågreip dei ein mann i 20-åra, mistenkt for køyring i rusa tilstand,» [avslører](http://www.firda.no/nyhende/article5570003.ece) Firda, før dei held fram denne halsbrekkande krimhistoria: «Klokka ti over tolv vart ein mann i 70-åra stoppa av tilsette på ein daglegvarebutikk. Han hadde teke med seg øl ut av butikken utan å betale for det.» Det skal gjere godt for ein sliten politikropp i Lærdal med litt påskeferie no.

Og det var Fylkesspit! God påske!
