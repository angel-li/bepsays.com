---
date: 2010-09-01 18:01:26+00:00
slug: ubuntu-vs-os-x-vs-windows-7
title: Ubuntu vs OSX vs Windows 7
categories:
- Teknologi
---
{{< figure src="/assets/img/wp/screenshot-1-1024x819.png" class="alignright" caption="Ubuntu slik det KAN sjå ut." >}}


**Eg framstår kanskje som ein nerd når eg fortel eg har tre operativsystem installert på den stasjonære datamaskina mi heime: [OS X Leopard](http://no.wikipedia.org/wiki/Mac_OS_X_v10.5), [Ubuntu 10.4](http://blogs.techrepublic.com.com/opensource/?p=1493) og [Windows 7](http://nn.wikipedia.org/wiki/Windows_7).**

<!--more-->

I eitt år har eg «tvunge» meg til å bruke OS X, fordi det skal vere «så fantastisk» og «SÅ enkelt å bruke». Ja, det er mykje gode greier, Steve Jobs, han får det til. Ja, det **ser** lekkert ut - det ligg UNIX i botn og har eit bash-shell, som er hovudargumentet mot Windows (Windows 7 er rett nok det beste som har kome frå Bill Gates til no).

Men det er på fleire område klumsete å bruke:

	
  * Etter tjue år med PC er det kanskje ikkje anna å vente enn at det skulle ta litt tid å venne seg til eit nytt tastatur, men når eg etter eitt år framleis jaktar etter dei enklaste teikn ...

	
  * Etter ein times tid i bruk, er skjermen tilkludra med vindauge som er vanskelege å halde styr på. Ein må heile tida rydde og justere størreise ved å dra nede i høgre hjørne («bruk Spaces,» seier du kanskje. Kanskje det, eller kanskje ikkje), og det ser ut til å vere gullfiskhukommelse i høve til minnet om «kvar eg var sist på filsystemet» eller «så stort var vindauget sist». Masse musetrykking.


Ja, det meste av program er å få tak i, for ein pris, slik som Photoshop og Office-pakka.

Men no har eg vendt nasen mot Ubuntu (Linux) som mitt faste operativsystem, fullt ut 64 bit. Eit skrivebordsmiljø som gjer det meste rett.  Raskt og logisk - og svært elegant. Organisering av vindauge er ein leik, ein kan dra i alle endar - og dobbeltklikkar ein på eit vindauge, hugsar det størrelsen frå då det var lite ... Det startar lynraskt og var av dei tre kandidatane det desidert raskaste å installere og sette opp. Alt fungerte ut av boksen, noko Linux ikkje har hatt noko godt rykte på seg for.

Og programtilfangsten er nesten uendeleg og stort sett gratis, der _apt-get_ er din ven. Om enn ikkje Photoshop og Office...
