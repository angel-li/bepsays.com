---
date: 2010-10-15 16:51:18+00:00
slug: bh
title: Ein behå, ei rifle, ein maskinpistol …
categories:
- Fylkesspit
---

**Behå-saka var [kioskveltaren](http://nrk.no/nyheter/distrikt/nrk_sogn_og_fjordane/1.7333832) i fylkesradioen denne veka. Ei kvinne måtte ta av seg behåen under ein tryggleikskontroll ved Bringeland Lufthamn i Førde.**

Eg ser for meg endå meir spenstige episodar:

<!--more-->

{{< figure src="/img/wp/Uspatent43321_1864.gif" class="alignright small" caption="Behå i ein patentsøknad frå 1864." >}}

– Det var då voldsomt så det pip av deg. Kan eg få sjå legitimasjon? […] Heiter du verkeleg Susanna Bindladen?

– Ja, eg kjem frå garden Bindladen på Ytre Hafstad, noko gale med det, eller?

– Neidå, berre litt snodig. Du har mykje metall i handbagasjen din og metalldetektoren seier han ikkje likar kroppen din. Noko du vil fortelje meg?

– Handbagasjen? Nei, der er det berre nokre våpen. Ein Bowie-kniv, ein [Podao](http://en.wikipedia.org/wiki/Pudao), ein AGS-17 granatkastar, ei SIG-Sauer SSG 3000 rifle og tre [Steyr TMP ](http://no.wikipedia.org/wiki/Steyr_TMP)maskinpistolar. Ja, og eit titals handgranatar av merket M67.

– Ikkje noko av det der er nemnt i «Luftfartsverkets Sikkerhetsinstruks av 11. september 2001», så det er heilt OK. Skal me sjå: «Det er ikke lov at medbringe på innenriks- eller utenriksflyvninger følgende gjenstander: C4 plastisk sprengstoff, [missiler](http://nn.wikipedia.org/wiki/Missil) av type Hs 293, AIM-9, AIM-54 Phoenix, Rafael Shafrir … samt BH ([brystholder](http://no.wikipedia.org/wiki/Brystholder)) med spiler av metall.» Er det metallspiler i behåen din?

– Ja, jau – eg trur no det.

– OK, då må du ta han av deg her ute i det fri medan eg og alle andre ser på. Og uroa deg ikkje, me er profesjonelle – dette er noko me gjer med dårleg skjult skadefryd fleire gonger om dagen.

– Hrmph. Her har du eitt stykk behå med metallspiler. Enjoy!

– Takkar. Då kan du gå ombord. […] Hei der du, hold on! Var det M57-granatar du sa? For dei er nemleg på lista over forbodne gjenstandar!

– Neidå, dette er [M67](http://en.wikipedia.org/wiki/M67_grenade), den meir moderne og effektive modellen. I Canada går han under namnet C13.

– Okei, orsak. Ha ein fredfull og fin tur, då!

«Ei småbarnsmor trudde ikkje sine eigne auge då sjåføren av den svære traileren, som kom imot, sat og las avis,» avslører [Fjordenes Tidende](http://www.fjt.no/nyheter/article273718.ece). Sjåføren vart meld til politiet, og kvinna peiker på det mest alvorlege ved situasjonen: «Kvinna er ikkje i tvil om at han hadde _VG_ mellom hendene.»

Rockekongen [Elvis Presley](http://en.wikipedia.org/wiki/Elvis_Presley) sleit lenge med dårleg helse, mykje grunna eit overforbruk av medikament på resept. Denne veka kunne Sogn Avis gledeleg [melde](http://www.sognavis.no/lokal_sport/article5346576.ece) at  «Elvis er friskmeld.»

Og det var Fylkesspit!
