---
date: 2010-06-24 16:00:30+00:00
slug: claragate
tags: 
- Asterisk
title: «I did not have SMS-relations with that man, Mr. Ingebrigtsen»
categories:
- Fylkesspit
---

**«Ein rasande statssekretær Roger Ingebrigtsen frå Arbeiderpartiet stadfestar SMS-kontakt med Clara Øberg,»  skriv [NRK Sogn og Fjordane](http://nrk.no/nyheter/distrikt/nrk_sogn_og_fjordane/1.7182836).  Clara Øberg nekta først for at dette hadde skjedd, men sa så at det berre var ein «klapp på skuldra»-SMS utan politisk baktanke.**


<!--more-->


>I did not have sexual relations with that woman, Miss Lewinsky.» ([Bill Clinton](http://en.wikipedia.org/wiki/Lewinsky_scandal#Denial_and_subsequent_admission))

{{< figure src="/img/wp/459px-Bill_Clinton-bs400.jpg" class="alignright small" caption="Bill Clinton" >}}

Frå Claragate til andre viktige nyhende i veka som gjekk:

Arja Saijonmaa vart rørt over det sjølvlaga diktet til  ordførar Nils Gjerland i Førde,  fortel ordførar Nils Gjerland til avisa [ Firda](http://www.firda.no/nyhende/article5167845.ece). Sajonmaa seier til den finske avisa [Riippusilta Valkeakoskelta eKoskiViikko](http://lt.webwombat.com/lt.php?7929) at tårene  kom som følgje av eit rusk i venstre auge.

Det er målvaktkrise i Årdal FK, i følgje [Sogn Avis](http://www.sognavis.no/lokal_sport/article5166878.ece). For dei som ikkje orkar å lese heile den stramt organiserte og svært interessante artikkelen, her er ei kort oppsummering: Laurdag stod Jens Herstad (44) i mål, Stian Karlsen sat på tribuna, han sluttar fordi han ikkje er motivert; dei har òg Geir Nordnes  (39) i bakhand, men avtalen med dei to veteranane gjeld ikkje lenger enn vårsesongen; polske Bartosz Deregowski (23) var i førre veke på plass på treningsfeltet, men han er ikkje tilbake i Årdal før til hausten, og så treng klubben ein andrekeeper. Klart som blekk.

«Noreg  spionerer for 930 millionar kroner i året,» avslører Firda. «Det  viktigaste etterretningsarbeidet skjer likevel framleis i  nordområda, der  oppgåva er å finne ut kva russarane gjer for noko». Svaret finn ein  gratis på [answers.yahoo.com](http://answers.yahoo.com/) (laust omsett): «Dei går på nattklubbar, teater, kino, kaféar,  restaurantar. Nokre russarar likar musikk og speler i band. Mange er  interesserte i sport, som alpint, snøbrett og skøyter. Mange russarar  trenar i treningsstudo og symjehallar. Om somaren driv dei med  vindsurfing...». Sjå der, 930 millionar spart!

Og det var Fylkesspit.
