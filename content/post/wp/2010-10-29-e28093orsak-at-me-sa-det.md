---
date: 2010-10-29 16:12:08+00:00
slug: 'orsak-at-me-sa-det'
title: – Orsak at me sa det me sa!
tags: 
- Asterisk
categories:
- Fylkesspit
---

{{< figure src="/img/wp/800px-Jan_Erik_Vold2-bs400.jpg" class="alignright small" caption="Diktaren Jan Erik Vold er mannen bak mellom anna diktet Kulturuke. Foto: Jarle Vines (Wikimedia Commons)" >}}

**[Helse Førde](http://nn.wikipedia.org/wiki/Helse_F%C3%B8rde) la seg denne veka flate for at dei har gått ut og sagt eller skrive noko om det framtidige fødetilbodet i Nordfjordeid som ikkje har rot i røynda.**


<!--more-->

Informasjonssjef Arne Eithun [beklaga](http://nrk.no/nyheter/distrikt/nrk_sogn_og_fjordane/1.7357762), og forklarte i fylkesradioen i krystallklåre ordelag kva som hadde gått gale: 

>«Det blei gjort ein feil når det ferdige arbeidet blei oppsummert. Det har aldri vore meininga å tileigne dei noko dei ikkje har hatt mandat til eller som dei skulle gå inn og drøfte.»

Om det framleis er uklart, held Eithun fram: 

>«Det som er realitetane her, er at det er laga ein rapport frå styringsgruppa der det kjem til uttrykk at faggruppa har drøfta vidare drift av ei fødeavdeling i Nordfjord. Det er ein feil. Det er ein trykkfeil. Det skulle stått at det er styringsgruppa som har gjort det, for dette var ikkje mandatet til faggruppa. Det er dette enkelte i faggruppa har følt at har vore vanskeleg. Fordi det ikkje har vore mandatet deira. Det er heilt rett, og dette har vi snakka om i dag og beklaga overfor dei.»

Klart som blekk!

Dette medierådet skal du få heilt gratis, Eithun:


>Dette skuldast ein trykkfeil, det står _faggruppe_ der det skulle stått _styringsgruppe_. Helse Førde beklagar.
Kort og presist


{{< figure src="/img/wp/Staten-lærde-av-Sløvåg-NRK-Sogn-og-Fjordane-NRK-Nyhende_1288366166579.png" class="alignright small" caption="Nei, kven er gode på det? Foto: Skjermdump frå NRK Sogn og Fjordane 29.10.2010." >}}

Staten tek lærdom av Vest Tank-ulukka og kjøper seg ei ordbok. «Me er gode på smittevern i Norge, men ikkje gode på slike ulukker med kjamikaliar,» seier Anders Smith, seniorrådgjevar i Helsedirektoratet, [til NRK Sogn og Fjordane]( http://nrk.no/nyheter/distrikt/nrk_sogn_og_fjordane/1.7357924). _Kjamikalieulukker, kjemikalulukker, kjamikaliar._ Det er som henta ut av eit [Jan Erik Vold](http://nn.wikipedia.org/wiki/Jan_Erik_Vold)-dikt. Vekas Ordbok går til NRK Sogn og Fjordane ved journalistane Malene Vilnes og Ole Ramshus Sælthun.

«Ein saueeigar i Stryn kommune sakna for tre veker sidan tre sauer. Seinare fann han dei merka om i fjøsen til ein annan saueeigar,»  [avslører](http://nrk.no/nyheter/distrikt/nrk_sogn_og_fjordane/1.7358488 ) NRK Sogn og Fjordane. Det var musikarane i Enslaved som [starta dette](http://www.side2.no/musikk/article1379093.ece) då dei stal ein sau frå Lars Sponheim, og det gjekk ikkje meir enn to veker før piratverksemda spreidde seg til Sogn og Fjordane.

Årdalstangen får fylkets første 3D-kino, [melder](http://www.sognavis.no/lokale_nyhende/article5363903.ece) Sogn Avis. Flott at årdølene endeleg får oppleve kjensla av rom i ein elles flat og trist kvardag!

«Heile helga har ei tam gås vagga rundt Autoforum på Evja,» [avslører](http://www.firdaposten.no/lokalnytt/article5359605.ece) Firdaposten.

Det var Fylkesspit!
