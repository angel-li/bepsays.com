---
date: 2010-11-19 05:37:04+00:00
slug: tommy
title: – Tommy har ei framtid på benken
categories:
- Spit
- Fotball
---

**Tittelen er mi tolking av det Harald Aabrekk sa i ein [kommentar](http://www.sognavis.no/lokal_sport/article5387034.ece) til Sogn Avis om at Tommy Øren gir seg som fotballspelar i Sogndal.**

Det ordrette sitatet er: «Min personlege meining er at det er for tidleg, då eg meiner at Tommy har fleire gode år igjen på fotballbana.»

<!--more-->

{{< img src="/assets/img/wp/467px-Harald_Aabrekk_2006-06-06-bs400.jpg" class="alignright small" caption="Harald Aabrekk (2006). Foto: Kjetil Ree (Wikimedia Commons)" >}}

Eg tykkjer det er svært, svært trist at Tommy har kome til denne konklusjonen, og minnest med gledestårer og kalde gysingar langt nedetter ryggen peike-og-skåre-målet mot Tromsdalen, opprykksmålet mot Vålerenga og no sist mot Fredrikstad. Lukke til vidare, Tommy!

**Vekas kaktus går til Harald Aabrekk!**

«Eg fokuserte på korleis eg skulle balansera klisjeane oppimot integriteten min som tekstskrivar,» [seier](http://www.sognavis.no/lokale_nyhende/article5384878.ece) Odd Erik Lothe til Sogn Avis om låta _Stjerneklar_. Det melder [mannen](http://no.wikipedia.org/wiki/Odd_Erik_Lothe) bak dei klisjelause låtane  _Jordbær og grasbrann_, _Helsetrøye_ og _Halv maskin_, låtar som slett ikkje er laga for å kome høgt opp på søkeresultatet når NRK jaktar apropos-musikk.

«Opnar bank for velståande,» [skriv](http://www.firda.no/nyhende/naringsliv/article5386001.ece) avisa Firda om banken Warren som opnar dørar i Førde. Warren burde ha gjort eit betre førearbeid, eller _due dilligence_ som det heiter på fint. Folk frå Førde slepp ikkje pengane av syne, dei er berre hakket etter systrendingane på gnitalus-skalaen. Madrassar er den mest utbreidde spareforma i Sunnfjord.

«Coop Vest planlegg å setja opp eit forretningsbygg på over to mål på Stova-tomta i sentrum i Øvre Årdal. Prislappen vert truleg 100 millionar kroner,» [skriv](http://www.sognavis.no/lokale_nyhende/article5386865.ece) Sogn Avis. Eit uttrykk som _å kaste pengar ut stoveglaset_, er det første eg tenkjer på. _Perler for svin_ er det andre.

«Krev klarare sjukehussvar,» [skriv](http://www.fjt.no/nyheter/article282932.ece) Fjordenes Tidende. Jaja, det er snart jul, så det er lov å tru på julenissen.

Det var Fylkesspit.

**Fotnote:** Det kan sjå ut som om Helse Førde har lege lågt i terrenget denne veka. Ingen oppslag å merke seg. Eit søk i arkivet til [Retriever](https://web.retriever-info.com/) for dei siste sju dagane gir berre eitt kritisk hogg: Ein busspassasjer fortel i eit lesarinnlegg i Sogn Avis at sjukehusbussen ho sat på var full av skuleungdom. Men altså ikkje nok til å få informasjonssjefen i Førde ut av godstolen.
